Едзе Вітаўт па вуліцы,
За ім нясуць дзьве шабліцы.
Слаўся князь Вітаўт
Гаспадар на Літве!
 
Шаблі літы, злотам біты,
У яшчар-скуру апавіты.
Слаўся князь Вітаўт
Гаспадар на Літве!
 
Адна шабля для спадара
Друга шабля на татара.
Слаўся князь Вітаўт
Гаспадар на Літве!
 
Стануў Вітаўт прад кашовым,
Бліснуў ў сонцы шабляй новай.
Слаўся князь Вітаўт
Гаспадар на Літве!
 
Стукнуў-грукнуў у падковы
Гэй шыхтуйся пан кашовы!
Слаўся князь Вітаўт
Гаспадар на Літве!
 
Гэй шыхтуйся збройна, жвава
Дзе йдзе бітвы слаўна справа.
Слаўся князь Вітаўт
Гаспадар на Літве!
 
Гукнуў кош ды з самапалаў
Зь сямі пятых ад запалаў.
Слаўся князь Вітаўт
Гаспадар на Літве!
 
Крыкнуў: "Слава, слаўны княжа!
Вораг ў полю косьцю ляжа!"
Слаўся князь Вітаўт
Гаспадар на Літве!
