Ад родных ніў, ад роднай хаты,
У панскі двор дзеля красы.
Яны бяздольныя ўзяты
Ткаць залатыя паясы.
І цягам доўгія часіны,
Дзявочыя забыўшы сны,
Свае шырокія тканіны
На лад пэрсыдзкі ткуць яны.
А за сьцяной сьмяецца поле,
Зіяе неба з-за вакна -
І думкі мкнуцца мімаволі
Туды, дзе расьцьвіла вясна.
Дзе блішча збожжа ў яснай далі:
Сінеюць міла васількі,
Халодным срэбрам зьзяюць хвалі
Між гор ліючайся ракі.
Цямнее край зубчаты бора...
І тчэ забыўшыся рука,
Заміж пэрсыцкага ўзора
Цьвяток радзімы васілька.


! Нататкі:
* Іншая адмена:
"Ім не пабачыць роднай хаты,
Ня ўчуць ім дзетак галасы.
Яны ў панскі двор узяты
Ткаць залатыя паясы.
І цягам доўгія часіны,
Аб шчасьці ўжо забыўшы сны,
Свае шырокія тканіны
На лад пэрсыдзкі ткуць яны.
А за сьцяной шляхі ў поле,
Шуміць чарэмха ля вакна, -
І думкі мкнуцца мімаволі
Туды, дзе расьцьвіла вясна.
Там так вясёла і прыгожа:
Зіяюць срэбрам ручайкі,
І ў зялёных хвалях збожжа
Закрасавалі васількі.
Там шчыры бор шуміць сувора...
Ты тчэш, бязвольная рука,
Заміж пэрсыдзкага ўзора
Цьвяток радзімы васілька."
