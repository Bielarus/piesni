Толькі ў сэрцы трывожным пачую
За краіну радзімую жах, -
Успомню Вострую Браму сьвятую
І ваякаў на грозных канях.
 
У белай пене праносяцца коні,
Рвуцца, мкнуцца і цяжка хрыпяць -
Старадаўняй Літоўскай Пагоні
Не разьбіць, не спыніць, не стрымаць.
  
У бязьмерную даль вы ляціце,
А за вамі, прад вамі - гады.
Вы за кім у пагоню сьпяшыце?
Дзе шляхі вашы йдуць і куды?
   
Мо яны, Беларусь, панясьліся
За тваімі дзяцьмі ўздагон,
Што забылі цябе, адракліся,
Прадалі і аддалі ў палон?
    
Біце ў сэрцы іх - біце мячамі,
Не давайце чужынцамі быць!
Хай пачуюць, як сэрца начамі
Аб радзімай старонцы баліць.
     
Маці родная, Маці-краіна!
Ня ўсьцішыцца гэтакі боль...
Ты прабач, Ты прымі свайго сына,
За Цябе яму ўмерці дазволь!..
      
Ўсё лятуць і лятуць тыя коні,
Срэбнай збруяй далёка грымяць…
Старадаўняй Літоўскай Пагоні
Не разьбіць, не спыніць, не стрымаць.
