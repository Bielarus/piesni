У гушчарах, затканых імглою,
Шэрым змрокам, на золку, ў зару
Ахвяруем Табе мы сабою
Кожны дзень, кожны час, Беларусь!

І няма ў сэрцах жалю ды жаху,
Мы адвагай жаўнерскай гарым:
Не чужынцы нас клічуць удалеч,
Але Ты нас вядзеш да зары.

І мы верым, яна разгарыцца, 
Устане зноў над краінаю дзень,
Бо ня стане змагар, не скарыцца
Ў няволі, ніколі, нідзе.

Хмараў дым над галовамі тае,
Вецер дыхае мятай, быльлём.
Беларусь, Беларусь залатая,
За Цябе, за Цябе мы ідзём!


! Нататкі:
* Замест другога радка другога чатырохрадкоўя часам сьпяваецца:
"Мы адвагай жаўнерскай/юнацкай/змагарнай/ваярскай гарым"
* Замест трэцяга радка другога чатырохрадкоўя часам сьпяваецца:
"Не чужыя жануць нас удалеч",
"Не чужыя варожыя сілы",
"Не маскаль-бальшавік і ня ляхі".
* Замест двох апошніх радкоў другога чатырохрадкоўя часам сьпяваецца:
"Беларусь наша родная маці,
Толькі Ты нас вядзеш да зары."
* Замест двох апошніх радкоў трэцяга чатырохрадкоўя часам сьпяваецца:
"Бо ня стане змагар, не скарыцца,
Прад нягодаю ніколі, нідзе."
* Чацьвёртае чатырохрадкоўе часам апушчаецца.
